---
title: "Kurssitarjottimen kermat - Ksykin lukiolaisten lempikurssit"
wixCategoryIds: ["5f90588e95d3ba00172ad6e7"]
slug: "kurssitarjottimen-kermat-ksykin-lukiolaisten-lempikurssit"
isPinned: false
isFeatured: true
timeToRead: 3
wixViewCount: 323
created: "2021-02-18T14:12:24.509Z"
published: "2021-02-19T09:39:53.428Z"
modified: "2021-02-18T14:12:24.509Z"
language: "en"
layout: "../../layouts/BlogPost.astro"
---
*Mitä kursseja Ksykin lukiossa opiskelevat suosittelivat toisilleen? Entä mitä kursseja he toivoivat lukioon lisää? *

---

Huhuu teetti kyselyn opiskelijoiden suosikkikursseista ja kurssitoiveista. Siihen vastanneista noin puolet kertoi pitävänsä luovista kursseista enemmän kuin lukuaineista. Lukuaineista kertyy ajan kanssa liikaa paineita, mikä tekee niiden opiskelusta rankkaa. Tässä artikkelissa käymme siis läpi ksykkiläisten lempikursseja aloittaen taideaineista.

Musiikin tunneilla ilmapiiri on monen mielestä rento, minkä vuoksi tunneilla on helposti saanut ajatuksensa pois muista koulutöistä. Rento meininki on lievittänyt stressiä ja lisännyt motivaatiota tehdä muita koulutöitä. Ksykissä on musiikin koulukohtaisia syventäviä kursseja, joista tässä muutama: performance (xLmu5), musiikkiteknologia (xLmu6) ja bändisoitto (xLmu7). 

![Unknown image description. Check context for details.](https://static.wixstatic.com/media/07242a_2375f8e0602f4183a141e0ac5cb8460f~mv2.png)

Tässä muutamien opiskelijoiden vastaus kysymykseen lempikurssista lukiossa: “Musiikki 1, rento meininki. Ei hiki päässä pänttäämistä.” ja “Mu1 koska oli superkivoja tunteja kun oli aktiivisia laulajia ja soittajia ja saatiin soitettua niin paljon musiikkia yhdessä!”

Kuvataiteen kursseilla päästään ilmaisemaan itseään ja nauttimaan ”deadlinettomasta” tekemisestä. Koulun omia valinnaisia kursseja on tällä hetkellä valokuvaus- (xLsku1) ja videokurssi (xLsku2). Viime syksystä lähtien on voinut suorittaa kuvataiteen lukiodiplomikurssin, joka on oman osaamisen ja harrastuneisuuden näyttökurssi. ART[R]IOT on ensi lukuvuonna alkava kurssi, jonka ajatuksena on tehdä oma taidekeskeinen produktio vapaavalintaisella tekniikalla ja tuoda siihen mukaan haluamalla tavalla teknologiaa. Tällainen projekti voisi esim. olla maalaus ääniefekteillä. Ensi vuodelle on myös suunnitteilla ns. koulun ulkopuolinen piirustus ja maalaus teekerho. Ideana on siis se, että piirretään, maalataan ja juodaan teetä.

Opiskelijat toivovat lisää: “Taideaineita, kuvista eniten!” Tässä vielä yhden opiskelijan mielipide: “tykkäsin Erikan kuviksen 1. kurssista mutta myös musiikin 1. kurssi oli kiva”.

Liikunnan valinnaisia kursseja lukiosta löytyy vaikka kuinka paljon! Ongelmana niiden, kuten minkä tahansa muiden valinnaisten kanssa on se, ettei kursseja valitse riittävän moni opiskelija, jotta se voitaisiin järjestää. Yhtenä suosituimmista liikunnan valinnaisista on ollut laskettelukurssi (Lsli1) sekä tottakai joka vuonna järjestettävä Wanhojen tanssit (xLlp8/xLlt8). Tänäkin lukuvuonna järjestetty survival-kurssi tai oikealta nimeltään ulkoilu-, retkeily- ja vapaa-aika (xLlp7/xLlt7) on ollut monien mielestä mahtava. Se on viikonlopun pituinen vaellus Etelä-Suomen kansallispuistossa, Nuuksiossa.

![Unknown image description. Check context for details.](https://static.wixstatic.com/media/07242a_1fe22a2097cd4580a3a9d31adebd0e2b~mv2.png)

Suosiossa on ollut: “Simon liikka” ja “Retki Nuuksioon &lt;3” Vielä muutama muu opiskelija hehkutti survival-kurssia: “Varmaan retkeilykurssi Nuuksiossa, sillä se oli mukava ryhmäyttävä! Oppi tuntemaan porukkaa yli oman vuosikurssin mahtavien maisemien kanssa. Ikimuistoinen vaellus!”

Noin neljännesosa kyselyyn vastanneista kertoi tykänneensä yhteiskunta- ja talouslinjan sekä tiede- ja teknologialinjan valinnaisista kursseista. Erityisesti sellaisista, joissa osallistuminen on vapaampaa kuin monilla muilla kursseilla.

Muutama opiskelija pyysi, että Ksykissä voitaisiin järjestää “peruselämäntaitojen” opettelua sisältävä kurssi, joka sisältäisi esimerkiksi asunnon vuokrauksen ja laskujen maksamisen opettelua. Huhuu tiedusteli asiaa yt-linjan linjanvetäjä Ville Kohvakalta, joka kertoi pohtivansa, miten ja mihin kurssiin sisältö voitaisiin sisältää. Opiskelijat ovat tykänneet yritys- ja sijoittamisaiheisista kursseista. Yt-linjan kursseista monet ovat näihin aiheisiin liittyviä. 

Muutama sitaatti taas vaihteeksi kyselystä: “HI1 ja YH3 tosi mielenkiintoisia ja tukee samalla monia muitakin lukion kursseja. FI2 ja YH4 tosi hyödyllisiä ja niistä saa paljon mukaan ihan oikeeseenkin elämään! :D” ja “Yh09 - Johtajuus. Kurssin aihe oli kiinnostava ja siihen sisältyi useita mielenkiintoisia vierailuja ja retkiä”

Filosofian etiikkaa käsittelevä kurssi (fi02) tuli esiin kyselyssä moneen kertaan. Opiskelijat kertoivat nauttineensa kurssilla siitä, että tunneilla sai keskustella vapaammin muiden kurssilaisten kanssa. 

![Unknown image description. Check context for details.](https://static.wixstatic.com/media/07242a_bda4d698a68d450da1117218506fa94e~mv2.png)

Tiede- ja teknologialinjan kurssit “environmental research” (ke09) sekä rikostekninen tutkinta (ke07) ovat olleet monien opiskelijoiden suosiossa. Niissä sovelletaan kemiaa ja biologiaa, tehdään paljon kokeellisia töitä ja käydään vierailuilla! Uudessa opetussuunnitelmassa tt-linjan kurssit eivät valitettavasti lisäänny, vaan päinvastoin, biologian työkurssi yhdistyy environmental researchin kanssa. Koulukohtaisista matikan kursseista suosituin on ollut matematiikan jatko-opinnot. Tällä hetkellä koodauskursseja on Python-ohjelmoinnin perusteet, joka järjestetään ohjelmistoyritys Eficoden kanssa ja kurssi[*__koodi101__*](https://www.koodi101.fi/)*. Niitä tulee myös lisää: Java-ohjelmoinnin perusteet sekä tekoälyn perusteet. Koodausta toivottiinkin lisää! *


Jonkun opiskelijan suosikkikurssi oli: “Koodaus, ilmapiiri oli rento ja tukeva :)” Toiselle taas: “Talousmatematiikan kurssi (pitkässä maa17). Se on ollut elämän kannalta hyödyllisin kurssi. Erityisesti opettajan (Lindan) jakamat neuvot talouden pidosta ovat kullan arvoisia”

Ksykissä on mahdollisuus myös haastavampiin englannin kursseihin. Niitä on mm. Shakespeare and Tudor England (xLena15 &amp; äi16) sekä Literature course (xLena11). Näillä kursseilla saa käyttää luovuuttaan. Business English (xLena17) kurssi on soveltuva yhteiskunnasta ja taloudesta kiinnostuneille. Viimeisimpänä suosituksena vielä International Court of Justice-kurssi (xLena13), joka on sekoitus lakia ja englannin opiskelua!

“Lena13, täydellinen kombinaatio kansainvälistä lakia ja englantia, sekä todella hauskasti järjestetty (+ tietysti parhaat opettajat eli sirpa ja pia)”

B-ruotsin tunnit ovat olleet monelle mieluisia: “Mikä tahansa Marko Paasosen kurssi” ja “Paasosen ruotsi koska Paasonen❤”. Tässä vielä viimeiset sitaatti: “Tähän mennessä ei ole ollut muita kuin pakollisia mutta niistä paras oli rub01 koska MPa” ja “Jostain syystä ruotsin ensimmäinen kurssi. Varmaan sen takia että MPa oli todella hyvä opettaja”.

Opiskelijat toivoisivat Ksykkiin erityisesti lisää luovia, vapaita sekä vierailuja ja matkoja sisältäviä kursseja. Matkan tai paljon vierailuja sisältäviä kursseja on kuitenkin vaikeampi toteuttaa käytännössä, sillä tilaa ei aina riitä lukujärjestyksissä. Tämä pätee usein myös muihin koulukohtaisiin kursseihin. Jos kurssille ilmoittautuu vain muutama, kurssia ei voida järjestää. Tämä koskee kaikkia koulukohtaisia soveltavia kursseja. Suurin osa kyselyyn vastanneista (80%) oli sitä mieltä, että Ksykissä on paljon kiinnostavia kursseja muihin lukioihin verrattuna! Loput 20 % eivät osanneet sanoa.

[__Täältä__](https://www.ksyk.fi/lukio/opiskelijalle/lukion-kurssit/) voit käydä katsomassa kaikkia lukion kursseja!


**HUOM!**

Jos sinua kiinnostaa joku aihe, kerro siitä aineen opettajalle, ehkä toivomaasi aihetta voidaan jollain kurssilla käsitellä!


---
**Teksti: Lauriina Heikkanen**
**Kuvitus: Lauriina Heikkanen**


