---
title: "Akateeminen eväsretki ja miten onnistua siinä"
wixCategoryIds: ["5f90588e95d3ba00172ad6e7"]
slug: "akateeminen-eväsretki-ja-miten-onnistua-siinä"
isPinned: false
isFeatured: false
timeToRead: 3
wixViewCount: 338
created: "2021-03-12T22:15:31.717Z"
published: "2021-03-13T08:01:59.823Z"
modified: "2021-03-12T22:15:31.717Z"
language: "en"
layout: "../../layouts/BlogPost.astro"
---

![Unknown image description. Check context for details.](https://static.wixstatic.com/media/18093e_e6fc946a904548a691502d558bfc5a12~mv2.jpg)

Kirjoitussalin suurin paholainen on se, joka jättää noudattamatta Suomen suurimman eväsretken epävirallisen virallista ruokailuetikettiä. Ykköset ja kakkoset, erityisesti te keväällä kirjoittavat, nyt on jo korkea aika aloittaa eväiden suunnittelu. Viisaana abina olen valmistanut teille ylppärivälipalojen do’s and don’ts, jotka pohjautuvat omiin epäonnistumisiin ja hyvin pitkälti pelkkään maalaisjärkeen.

Sääntöjä on kuitenkin muutamia. Epäily vilpistä voi johtaa tutkintokerran hylkäämiseen, joten tekstittömät kääreet sekä läpinäkyvät purkit ovat erittäin suositeltavia. Ennen kirjoitussaliin astumista joku koulun valvojista kuitenkin tarkastaa jokaisen kokelaan tarjottimen, jolloin kokelaalla on viimeinen mahdollisuus poistaa tarjottimeltaan sääntöjä rikkovat asiat. Ei siis hätää, valmistumisesi ei pidenny puolella vuodella, jos unohdat Marianne-karkkeihisi kääreet ja valvoja ehtii huomauttamaan siitä ennen koetta.

**Älä ainakaan tee näin:**

Pääset jo pitkälle mikäli muistat nämä kaksi nyrkkisääntöä: vältä voimakkaita hajuja ja turhaa rapistelua. Kaikista julmin valinta ylppärievääksi olisi tonnikalaleipä S-Marketin rapisevassa paistopistepussissa. Muiden kokelaiden hajuaistin, keskittymiskyvyn sekä koesuorituksen kannalta kannattaa siis valita jotain aivan muuta syötävää.

Lähes kaikilla ruoilla on jonkinlainen ominaistuoksu, mutta jos tämä ylettyy metrin päähän avatessasi purkin, kannattaa harkita, onko se järkevin valinta kokeeseen. Voimakkaat juustot sekä kalaruoat ovat ensimmäisenä pois listalta. Sovella tähän kuitenkin omaa järkeäsi.

Turha ääntely on ylioppilaskirjoitusten kaltaisessa stressitilassa tavallista häiritsevämpää. Opin kantapään kautta jo ensimmäisessä preliminäärikokeessani, että olin erehtynyt hankkimaan eväitä varten aivan vääränlaisia muovipurkkeja. Siis sellaisia, joiden natina kuului koko salissa, jos vähänkin yritin nostaa kantta irti. Never again, Tokmannin alennuspurkkien paikka onkin jossain muualla kuin koesalissa.

![Unknown image description. Check context for details.](https://static.wixstatic.com/media/18093e_d886190b2d4643bea2fd593f8f3522cf~mv2.jpg)

**Mitä kannattaa tehdä:**

Mitään tiettyä kaavaa eväiden kehittämiselle ei löydy edes MAOLista. Eväät ovat kuitenkin ainoastaan sinua varten, ja jaksamisen kannalta niiden rooli on tärkeä. Nälkä voi iskeä nopeastikin, kun aivot tekevät kiireellä kovaa työtä, mutta myös taukojen ja itsensä palkitsemisen kannalta herkulliset naposteltavat voivat piristää vaikeissakin hetkissä.

Jotkut tykkäävät tuoda salaatteja, toiset termos-ruokia. Omista empiirisistä kokemuksistani olen ainakin havainnut, että monilla on mukanaan jonkinlainen “pääruoka”, jonka lisäksi on pakattu vielä pienempiä välipaloja. 

Vaihtoehtoja on siis monia, ja ne kannattaa valita oman maun mukaan. Olen kuitenkin listannut joitakin helposti pakattavia ja syötäviä välipaloja, joista voi itse kehitellä oman suunnitelman mikäli ideat ovat vähissä:

Hedelmät: Mustikat, mansikat, vadelmat, muut marjat. Pilkottua omenaa, päärynää, banaania, persikkaa, ananasta, viinirypäleitä, vesimelonia yms. Huom! Haarukka mukaan; hedelmäsokerista tahmeat kädet ja sähköinen ylioppilaskoe eivät ole kiva yhdistelmä.

Vihannekset: Pilkottua kurkkua, kirsikkatomaatteja, kukkakaalia, paprikaa, herneitä. Hummus tai jokin muu dippi voi sopia näihin kivasti!

Makeat ja suolaiset herkut: Irtokarkit tai muut karkit, paloiteltu suklaalevy, keksejä, pikkupullia, pähkinöitä, kuivattuja hedelmiä tai marjoja. 

Juomat: Vesi, hedelmä- tai marjamehu, energiajuoma, virvoitusjuoma, kahvi tai tee, kylmänä tai kuumana.

![Unknown image description. Check context for details.](https://static.wixstatic.com/media/18093e_14845f61a01f43108990c3e0be152748~mv2.jpg)

**Mitä itse syön?**

Olen itse tehnyt lähes samat eväät jokaiseen preliin ja ylioppilaskokeeseen, johon olen viime syksystä lähtien osallistunut, ja ajattelin pysyä samoilla linjoilla myös tämän kevään kokeissa. Mikäli haluat konkreettisen esimerkin koepäivän eväiden kokonaisuudesta, voit ottaa näistä mallia ja soveltaa niitä oman makusi mukaan.

Sämpylät: 
Ostan tuoreet sämpylät lähikaupan paistopisteeltä edellisenä päivänä ja kasaan eväät valmiiksi koetta edeltävänä iltana. Täytän kaksi sämpylää jollain levitteellä, kalkkunaleikkeellä, kurkulla ja salaatinlehdillä. Useimmiten vain yksi näistä sämpylöistä on tullut syödyksi kokeen aikana, mutta mieluummin liikaa kuin liian vähän mukaan!

Snäcks:
EHDOTON suositus on irtokarkit, ja juuri ne, jotka syöt pussista yleensä ensimmäisenä. Kokeen aikana tulee välillä hetkiä, jolloin tuntuu, ettei millään pääse eteenpäin. Näissä tilanteissa voit pelastaa itsesi jo ruokien suunnitteluvaiheessa varaamalla jonnekin piiloon lempikarkkejasi. Ihan best. Pelastaa päivän. Shoutout Eastonin Cittarin irtomakeisosastolle.

Olen itse tykännyt ottaa evääksi myös mandariinipaloja, mustikoita ja pilkottua kurkkua. Niitä on helppo napostella esimerkiksi tehtäviä tehdessä. Jotkut kuitenkin kritisoivat mandariineja ylppärisnäcksinä niiden voimakkaan aromin takia, mutta tähän en ota kantaa.

Syksyllä taisin ottaa johonkin kokeeseen Gifflar-pullia ja joitain keksejä, mutta irtokarkkien sokerimäärä oli itselleni riittävä, joten nämä eivät tulleetkaan koskaan syödyiksi.

Juomaksi otan aina vähintään pullollisen vettä, ja välillä sen lisäksi myös sokerittoman energiajuoman; yleensä oman suosikkini Limon del Sol Nocco:n. Energiajuomat vaikuttavat olevan suuressa suosiossa kokelaiden keskuudessa, sillä näitä on näkynyt monien tarjottimilla lähes kaikissa kokeissa. Tölkit täytyy kuitenkin muistaa teipata itse ylioppilaskokeeseen, kuten muutkin mahdolliset tekstit vaatteissa tai ruoissa.

Tsemppiä vielä kaikille kanssa-abeille ja keväällä-kirjoittaville kakkosille! Pikkusalissa nähdään -- turvaväleillä ainakin.

---
**Teksti: Emmi Raivisto**
**Kuvat: Emmi Raivisto**
