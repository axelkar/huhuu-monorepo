---
title: "Jussi Komulainen: Idearikas uusi puheenjohtaja, jolla on suuret suunnitelmat"
wixCategoryIds: ["5f80417e596b6b00171783ac"]
slug: "jussi-komulainen-idearikas-uusi-puheenjohtaja-jolla-on-suuret-suunnitelmat"
isPinned: false
isFeatured: true
timeToRead: 5
wixViewCount: 545
created: "2021-03-09T07:19:39.240Z"
published: "2021-03-09T07:38:01.248Z"
modified: "2021-03-09T07:19:39.240Z"
language: "en"
layout: "../../layouts/BlogPost.astro"
---
*Jännittävien vaalien jälkeen Ksykin opiskelijakunnan hallituksen uudeksi puheenjohtajaksi äänestettiin Jussi Komulainen, karismaattinen ja ihmisläheinen Ksykin kasvatti. Uudet tuulet puhaltavat nyt OPKH:ssa, mutta mitä kaikkea Jussilla on suunnitelmissaan? Tuleeko hänestä diktaattorimainen johtaja vai kansan suosikki?*

---

![Unknown image description. Check context for details.](https://static.wixstatic.com/media/07242a_09fc89b9c31340779a91b84dbd13916e~mv2.jpg)
Laajasalolainen Jussi Komulainen on ollut erityisen hyväntuulinen keskiviikon vaalivoitosta lähtien. Voitto oli tullut yllättäen, koska vastustajia oli tänä vuonna paljon. Jussi kertoo, että hänellä oli hieman paineita vaaleista, koska puheenjohtajakisasta kasvoi suurempi puheenaihe kuin Jussi oli alunperin kuvitellutkaan. 

Jussi on Ksykin kasvatti, sillä hän on ollut yläasteelta lähtien aktiivinen ksykkiläinen. Hän tuntee koulun ja sen ihmiset hyvin ja kokee itse olevansa seurallinen. Täten hän kertoo tuntevansa monet opiskelijat koulussamme. “Onhan meidän koulussa paljon kivoja ihmisiä, on helppoa tutustua muihin”, Jussi toteaa. 

Erityisesti Kulosaaren yhteiskoulun akateemisuus on tuoreelle puheenjohtajalle tärkeää, koska hän kokee olevansa itsekin akateeminen ja keskittyy paljon opiskeluun. “Tietenkin nyt etäkoulussa se on vähän lipsunutkin, kuitenkin koitan pyrkiä akateemisuuteen”, yhteiskunta- ja talouslinjalainen paljastaa. Akateemisuuden sijasta tärkeintä kuitenkin on oma kiinnostuneisuus, painottaa Jussi. Hän itsekin lukee aineita, jotka häntä oikeasti kiinnostavat ja ottaa ylimääräisiä kursseja mielenkiinnon pohjalta. “En mä jaksa itseäni pakottaa lukemaan esimerkiksi fysiikkaa”, hän summaa kertoessaan, että humanistiset aineet ja kielet kiinnostavat enemmän kuin luonnontieteet. Hän tiedostaa, että on tärkeämpää valita aineita kiinnostuksen mukaan eikä esimerkiksi aineesta saamien pisteiden vuoksi. 

### **Tapahtumiin satsaava puheenjohtaja**

&nbsp;Vaaleissa puheenjohtajaehdokas Jussi kertoi tahtovansa järjestää enemmän tapahtumia ja lupasi olevansa tuottelias puheenjohtaja. Jussi toteaa, että hänellä on ajatuksissa järjestää myöhemmin keväällä tapahtumia joko ulkona tai etänä, kun todennäköisesti tavallisia lähitapahtumia ei voida vielä hetkeen järjestää. Toinen asia, jonka vuoden 2021 puheenjohtaja haluaisi toteuttaa on opiskelijakunnan hallituksen aktiivisuuden lisääminen. Hän kaavailee esimerkiksi OPKH:n viestintäkanavien laajentamista. Jussi ei kuitenkaan paljasta vielä kaikkea, vaan vihjaa, että merkittäviä asioita on tulossa, joista he hallituksessa päättävät tarkemmin maanantain 8.3. perustamiskokouksessa. 

“Jos nyt käykin semmonen tilanne, et koronarajoitukset tiukkenee tosi paljon eikä opiskelijakunta voi järjestää mitään tapahtumia, haluan kuitenkin, et tulee läpinäkyvyyttä ja tiedotetaan kuitenkin opiskelijakunnan linjasta.”


![Unknown image description. Check context for details.](https://static.wixstatic.com/media/07242a_812d88365714479bb25c2e65b7d2d73c~mv2.jpg)

Vuoden 2020 yleiskokouksessa meemiksi noussut “suora demokratia”-filosofia mainittiin Jussinkin toimesta tänä vuonna. Hän kertoi Huhuun julkaisemassa ehdokasesittelyssä ottavansa suoran demokratian vihdoin käyttöön. Käytännössä tämä tarkoittaisi hänen mukaansa, että useampi yleiskokous voitaisiin pitää ja opiskelijoiden mielipide otetaan huomioon. “Vähintään pyydetään opiskelijoiden kantaa suuntaa antavalla Forms-kyselyllä”, Jussi lisää. “Yleiskokouksen lisäystä voi harkita tietenkin isommissa päätöksissä”, hän jatkaa. 

Lupaamallaan tuotteliaisuudella Jussi tarkoittaa etenkin sitä, että yksittäiset opiskelijakunnan hallituksen jäsenten tai muidenkin opiskelijoiden ideat käydään läpi ja toteutetaan, jos ne ovat toteutettavissa. Ideaalitilanne Jussin mielikuvissa on sellainen, jossa opiskelija voi tulla hallituksen jäsenelle kertomaan jostain ideasta tai ajatuksesta, joka käytäisiin sitten läpi OPKH:n kokouksissa. “Pitää kuitenkin olla realistinen ja miettiä, kuinka moni on oikeasti kiinnostunut [osallistumaan].” Etäopiskelun myötä on toki vaikeampaa vain heitellä ideoita hallituksen jäsenille, tiedostaa Jussi. Lupauksensa tuotteliaisuudesta Jussi summaa: “Tietenkin henkilökohtaista tuotteliaisuutta, mutta ihan koko hallituksen tuotteliaisuuden tehostamista [on suunnitteilla].”

Jos olisi sellainen onnekas tilanne, ettei pandemiaa olisikaan, Jussi panostaisi teemaviikkojen uudistamiseen. Hänen mielestään teemaviikot ovat aikaisemmin olleet turhan vaativia eikä hän esimerkiksi itse ole pukeutumisen ystävä. Musiikin soittaminen keskushallissa tai urheilukisojen järjestäminen olisivat Jussin mielestä kivoja tapahtumia. 

Jussi on ollut paljon tekemisissä koulun opiskelijoiden kanssa. Hän mainitsee esimerkiksi OPKH:n jäsenen Heikki Helpin, jonka kanssa hän on pohtinut opiskelijakunnan asioita. Edellisen hallituksen ideat, joista hän on puhunut Heikin ja muutaman muun aktiivisen opiskelijakunnan hallituksen jäsenen kanssa, ovat olleet Jussin mukaan pitkän tähtäimen työläitä hankkeita, minkä vuoksi edellinen hallitus on ollut hiljaisempi. Uusi puheenjohtaja kuitenkin toteaa, että nykyisessä hallituksessa on paljon aktiivisia ja osaavia henkilöitä. “Tällä kokoonpanolla me saadaan aika paljon aikaan”, Jussi toteaa ylpeästi. 


![Unknown image description. Check context for details.](https://static.wixstatic.com/media/07242a_9deeaf36bdd445ddad07e77feb54ae70~mv2.jpg)

&nbsp;Ksykin opiskelijat ovat nostaneet esille, että koulussamme esiintyy joitakin ongelmia yhteishengen kanssa. Opiskelijakunnan puheenjohtaja ei ole eri mieltä. “Lähtisin niitä [ratkaisemaan] just näil tapahtumilla, ehkä sellaisilla Beach Party -tyyppisillä”, Jussi ehdottaa. “Enemmän interlinjallista kanssakäymistä”, hän jatkaa kertoen, että linjakeskeisyyttä tulee vähentää, jotta kaveriporukoihin olisi helpompi päästä mukaan. Linjojen välisiä rajoja murtaakseen Jussi aikoisi järjestää urheilukisoja sekoitetuilla ryhmillä. Hän myös mainitsee, että kaikille suunnattujen erilaisten retkeily- ja matkakurssien lisääminen olisi mukavaa. “Tietenkin korona-aikana tätä on tosi vaikea konkreettisesti [suunnitella].” Jussin mielestä jos vain päästäisiin takaisin normaalioloihin, koulun yhteishenkikin kohenisi jälleen. “Ei meidän koulussa mikään huonoin yhteishenki ole, mutta aina on parantamisen varaa”, hän toteaa itsevarmasti. 

Opiskelijoiden hyvinvointi on Jussille tärkeää ja hän kokee, että nykyinen hallitus tulee panostamaan siihen paljolti, koska OPKH:lla on myös iso rooli opiskelijoiden hyvinvoinnissa. Hän kuitenkin nostaa esille, että koulussamme panostetaan jo nykyäänkin paljon hyvinvointiin ja koulun puitteet hyvinvoinnin turvaamiseksi ovat hyvät. “Opot on tosi osaavia ja opettajat on sellaisia, joille voi helposti puhua”

### &nbsp;Puheenjohtajaduo

Ainakin viimeisten kolmen vuoden aikana Ksykin opiskelijakunnan hallitusta on johtanut mies, jonka rinnalla varapuheenjohtajana on ollut nainen. Useat ksykkiläiset ovat huomanneet tämän ja ajattelevat tämän olevan toistuva kuvio. Jussi Komulainen ei kuitenkaan koe, että uusi valittu hallitus vajoaisi samanlaiseen malliin. “Itse kokouksessa ne roolit ei oo konkreettisia”, uusi puheenjohtaja aprikoi. 

Puheenjohtajaehdokas Emmi Linnakangas sai vain muutaman äänen vähemmän kuin Jussi ja päätyi lopulta varapuheenjohtajaksi suurella suosiolla. Jussi toteaa selkeästi, että varapuheenjohtaja ei ole puheenjohtajan alainen. “Se on enemmänkin sellainen duo”, Jussi kertoo hymyillen. Puheenjohtaja Jussi ei muutenkaan koe, että puheenjohtajan rooli OPKH:ssa on johtaa, vaan enemmänkin kaitsea. Hän uskoo, että kommunikaatio hänen ja varapuheenjohtaja Emmin välillä tulee olemaan loistavaa. “Kyl mä uskon, et meillä tulee olemaan todella hyvä puheenjohtajisto.”

### **Jodelin juorut ja tulevaisuudensuunnitelmat**

&nbsp;Vaalipäivänä Ksykin kanavalla Jodelissa kiersi jos jonkinmoista huhua puheenjohtajaehdokkaista ja Jussistakin kirjoitettiin monia jodlauksia. Jodel täyttyi kannatuksista, kovista väitteistä ja monista juoruista. “Joidenkin pettymykseksi joudun sanomaan, että en oo kaatanut mummoa enkä kannata persuja - en yhtään tiedä mistä nämä on tullut”, Jussi selventää nauraen viitaten Jodelissa pyörineisiin huhuihin. Hänellä on kuitenkin aavistus, että tällaiset huhut ovat lähteneet vain väärinkäsityksistä. Kannattajien määrään ja siihen liittyneeseen kohuun Jussi vastaa: “Mut tunnetaan esimerkiksi ryhmätöistä [koulussa] sellasena ryhmänvetäjänä ja aika työtä tekevänä tyyppinä.”


![Unknown image description. Check context for details.](https://static.wixstatic.com/media/07242a_ec6e3b2c7cfe4b389a2ca5feab639a48~mv2.jpg)


&nbsp;Koska Jussi siirtyi Ksykin yläasteelta Ksykin lukioon, hän koki lukion aivan aluksi olevan helppoa, koska hän tunsi useamman koulussa, mukaan lukien monet opettajista. Lukurytmiin oli hieman sopeutumista aluksi, mutta vasta myöhemmin ykkösvuonna Jussi ymmärsi lukion rankkuuden. “Siinä kolmosjakson alussa alkoi oikeasti valjeta, että kuinka paljon töitä pitää tehdä”, hän summaa. Koronan myötä nykyiset kakkoset ovat olleet vuoden etäopetuksessa, josta muutamia viikkoja lähiopetuksessa syksyllä. Etäopiskelu on purrut myös Jussia: “Puolen arvosanan verran [olen] pudottanut arvosanoja, mutta ehkä kaksi tai kolme arvosanaa on motivaatio tippunut.” 

Jussi kertoo, että toisinaan on energiaa tehdä rästitehtäviä, ottaa muistiinpanoja tunneilla ja viitata. Hän kuitenkin toteaa: “Joskus on kyllä sellasia päiviä, että rehellisesti on sanottava, että saattaa vain laittaa Meetin päälle ja melkeinpä nukkua koko päivän.” Tämän sanottuaan Jussi toteaa odottavansa jo koronan loppumista. 

Tulevaisuuden suhteen Jussi Komulaisella on korkeat tavoitteet. “Lukion jälkeen oikis olisi ehkä sellainen unelma, mutta se saattaa ehkä vähän muuttua vielä”, Jussi aprikoi. Hän tiedostaa, että tulevaisuuden suunta saattaa muuttua vielä, mutta tällä hetkellä oikeustieteellinen tuntuu hyvältä unelmalta Jussille.

Viimeisinä sanoina haastattelussa Jussi kehottaa opiskelijoita rohkeasti jakamaan ideoitaan hänelle. “Jos tulee mitään ideoita edustuksen hengessä, niin kannattaa vaan vaikka ottaa yhteyttä suoraan muhun”, hän toteaa hymyillen. “– mutta vain jos tulee jotain kunnon ideoita, ei mitään turhia viestejä”, hän jatkaa naurahtaen.


![Unknown image description. Check context for details.](https://static.wixstatic.com/media/07242a_eb3ff4ce849c4667a8db8ef72c01ef01~mv2.jpg)

---

**Teksti: Yasmin Goran**
**Kuvat: Yasmin Goran**


