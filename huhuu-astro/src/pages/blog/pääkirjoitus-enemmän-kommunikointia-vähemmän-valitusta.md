---
title: "Pääkirjoitus: Enemmän kommunikointia, vähemmän valitusta"
wixCategoryIds: []
slug: "pääkirjoitus-enemmän-kommunikointia-vähemmän-valitusta"
isPinned: false
isFeatured: false
timeToRead: 2
wixViewCount: 338
created: "2021-11-11T21:05:09.490Z"
published: "2021-11-11T21:06:12.204Z"
modified: "2021-11-11T21:06:12.204Z"
language: "en"
layout: "../../layouts/BlogPost.astro"
---
&nbsp;
![Unknown image description. Check context for details.](https://static.wixstatic.com/media/18093e_db649fd79ca6469ab326bab3832e3a1e~mv2.jpg) <!-- Original name: pääkkäriiiris.jpg -->


Lähes joka kerta, kun jossain koulumme toimikunnassa tehdään päätös, Jodelissa alkaa kuohua. Miksi tehtiin näin? Miksei voitu tehdä kuten viime vuosina? Anonyymeistä, kärkkäistä kommenteista ei usein ole hyötyä, sillä päätöstä on siihen liittyvässä kokouksessa käsitelty jo monesta näkökulmasta. Mikä kummallisinta, vihaisimmat kommentit tulevat joskus jopa ihmisiltä, joita asia ei lainkaan koske.&nbsp;

Jodel on hyvä kanava levittää tietoa ja parantaa koulun yhteishenkeä. Siellä on hyvä kysyä vaikkapa kurssikokeista, etsiä wanhojen paria tai jakaa kuolauspostauksia hauskoista kalapaloista. Jodelissa on myös helppoa jakaa mielipiteensä: jokainen saa kertoa mitä mieltä on The Ballin musiikista tai koulun uusista merch-vaatteista. Ongelmia kuitenkin syntyy, kun ikävät julkaisut Jodelissa kääntävät ihmisiä toisiaan vastaan, eikä enää puhalleta yhteen hiileen. Näin kävi esimerkiksi ensimmäisenä koronakeväänä, kun koulussa oli tartuntatapaus, ja tartunnan saaneesta julkaistiin syyttäviä kommentteja asiasta mitään tietämättä. Monet, jotka eivät edes tienneet tapauksesta tulivat vihaisiksi tartuttajalle, ja tarina sai aikaan vihan lingon.

Jokaisen mielipide on tärkeä, mutta uskon, että kaikki ovat kyllästyneitä niin kutsuttuihin paskamyrskyihin. Jodelissa käytävät anonyymit, paljon huomiota herättävät keskustelut voitaisiin suosiolla siirtää alustoille, joissa asioille voidaan asiallisesti myös tehdä jotain ja niistä voitaisiin puhua rakentavaan sävyyn. Tällaisia ovat esimerkiksi WhatsApp, jossa saadusta palautteesta voisi oikeasti keskustella ja siihen voisi saada todenmukaisen ja luotettavan vastauksen. Jodelissa kirjoitettu hyvä kommentti hukkuu helposti satojen valittavien kommenttien joukkoon, jolloin tärkeäkin muutosta kaipaava asia voi jäädä huomiotta. Suuremmissa ryhmissä, joissa kaikki puhuvat omalla nimellään, on paljon helpompi saada varmaa ja oikeaa tietoa huhupuheiden sijaan, eivätkä ikävät epämääräiset kommentit jää vaivaamaan.&nbsp;

Opiskelija- ja oppilaskunnan, kakkosten toimikunnan, abitoimikunnan ja tutoreiden toiminnassa on loppujen lopuksi samassa asemassa olevia oppilaita ja opiskelijoita, jotka kaikki yrittävät parhaansa. Ainoa ratkaisu, jolla voimme lopettaa jatkuvan valittamisen on parempi kommunikointi: toimikunnista tulisi laittaa usein viestejä mitä tehdään ja miksi, jotta toiminta olisi mahdollisimman avointa. Ja jos jokin ärsyttää, fiksuinta ei ole jäädä mököttämään nurkkaan ja kirjoittaa vihaviestiä nettiin, vaan selvittää ongelma asiallisesti.&nbsp;


---


Teksti: Iiris Tattari
Kuva: Perttu Rantakaulio&nbsp;
