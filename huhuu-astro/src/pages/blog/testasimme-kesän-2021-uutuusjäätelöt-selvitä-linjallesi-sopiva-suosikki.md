---
title: "Testasimme kesän 2021 uutuusjäätelöt - selvitä linjallesi sopiva suosikki!"
wixCategoryIds: ["60b90ee4f41d87001569f427","60b9168bd82c40001577f948"]
slug: "testasimme-kesän-2021-uutuusjäätelöt-selvitä-linjallesi-sopiva-suosikki"
isPinned: false
isFeatured: false
timeToRead: 4
wixViewCount: 189
created: "2021-06-03T20:12:49.767Z"
published: "2021-06-04T05:27:28.329Z"
modified: "2021-06-03T20:12:49.767Z"
language: "en"
layout: "../../layouts/BlogPost.astro"
---

---

![Unknown image description. Check context for details.](https://static.wixstatic.com/media/1a23b9_ebe47d221a414b0fb529667a9e455cf5~mv2.jpg) <!-- Original name: IMG_0417.JPG -->

Huhuu testasi 12 vuoden 2021 jäätelöuutuutta - selvitimme, mitkä jäätelöistä ovat ostamisen arvoisia, jotta opiskelijan kallisarvoiset, tarkkaan lasketut pennoset eivät mene hukkaan. Juttu kannattaa lukea loppuun asti, sillä sieltä löydät raadin jäätelösuosituksen juuri sinun linjallesi!


### Classic Strawberry Crush

Vaikka et tavallisesti olisi mansikkajäätelön ystävä, tämä Classicin puikko saattaa yllättää! Paksulla suklaakerroksella päällystetty mansikka- ja vanhan ajan vaniljajäätelö muistuttaa Pingviini Puikon kehittynyttä ja maukkaampaa versiota. Strawberry Crush on kuin ystävällinen ja pehmeä halaus.

Arvosana: 4/5

95ml / 1,55€


### Twister Peek-A-Blue -limujääpuikko

Tästä mehujäästä tulee mieleen jäähilejuoma. Eriväriset kerrokset ovat eri makuisia, mutta eivät maultaan kovin voimakkaita. Ulkomuoto on hienompi kuin tavallisessa Twisterissä, mutta klassikko vie maullaan uutuudesta voiton. Kalpenee laimean ja hieman keinotekoisen makunsa takia punavihreän kestosuosikkisisarensa rinnalla. 

Arvosana: 2/5

70ml / 0,85€


### Fazer Remix -tuutti

Fazerin suosikkikarkkipussit nyt myös helposti tunnistettavina jäätelöinä! Jos Remix -pussin makumaailma on mieleesi, tämä jäätelö on tehty sinulle. Kermajäätelön kaveriksi on lisätty tulista salmiakkia ja kirpeää mansikkaista kastiketta. Kun mielesi tekee jotakin hieman tavallista jäätelöä suurempaa ja erikoisempaa, Remix on hyvä valinta. 

Arvosana: 3/5

175ml / 2,35€


### Fazer Remix + choco -tuutti 

Myös Remix choco -tuutissa maistuu nimikkopussinsa karkit, muttei liikaa. Vohveli on rapsakka ja suklaa kermainen. Remix -jäätelöiden ulkomuoto ei miellyttänyt silmäämme, mutta kääreet saavat kuitenkin pisteet tunnistettavuudesta. Jäätelö maistui hyvältä perus mansikkajäätelöltä, eli jos tykkäät sellaisesta meiningistä, on tämä tuutti sinulle. 

Arvosana: 4/5

175ml / 2,35€


### Puffet sitruuna

Puffet on jokaiselle suomalaiselle tuttu kesäherkku, mutta tämä maku tuotti pettymyksen. Sitruunan maku ei raadin mielestä toiminut Puffetin pehmeän keksin ja täyteläisen jäätelön kanssa. Kesäpäivänä toivoo saavansa raikkaan tuulahduksen sitruunaa, mutta Puffet maistui mielestämme kermaan sekoitetulta, jäädytetyltä tiskivedeltä. Pisteitä jäätelö saa kääreen kesäsestä väristä ja siihen kirjoitetuista söpöistä lempinimistä. Hanipöö!

Arvosana: 1,5/5

110ml / 1,39€


### Disney Olaf -jäätelöpuikko

Olaf -puikko valikoitui maisteluun, sillä raati halusi nähdä, kuinka kaukana kääreessä luvatusta sen ulkonäkö on. Paketin avatessa sai hyvät naurut, koska jäätelö ei todella näyttänyt pakkauksessa luvatulta, mutta maku itse asiassa yllätti positiivisesti. Jäätelö maistuu raadin sanojen mukaan “vaahtokarkkikaakaolta”  ja sen värien mukaisesti siinä voi maistaa vaniljaa, suklaata ja karamellia. Pieni koko jätti haluamaan lisää. 

Arvosana: 4/5

60ml / 0,99€


### Magnum Double Gold Caramel Billionaire

Makean ystävät, tämä jäätelö on teille! Raadillemme jäätelö oli jopa hieman liian makea, sitä kuvailtiin myös belgialaisen vohvelin makuiseksi. Magnum ei petä tänäkään kesänä, sillä jäätelö oli hyvää. Miinuspisteitä tulee erittäin makeasta toffeesta, joka ottaa vallan ensimmäisellä haukkauksella. Jäätelön ulkonäkö oli myös vaaleanruskea ja röpelöinen, eli ei mikään maailman miellyttävin.  

Arvosana: 3/5

85ml / 2,29€


### Ben &amp; Jerry's Cookie Dough Peace Pop

Ben &amp; Jerry’sin puikon sisältä löytyy vaniljajäätelöä, suklaahippuja sekä keksitaikinaydin. Tässä paketissa on sitä ihanaa kesämeininkiä. Tie dye -kuvio ja rauhanmerkki ruokkivat kenen tahansa sisäistä hippiä. Kesäteemaiseen jäätelöön toivoisi kuitenkin ehkä vielä jotain erikoisempaa, kuin sitä samaa vanhaa, jota syöt itkien sängyssä huonon päivän päätteeksi. Jäätelö oli myös todella pieni ja jätti haluamaan lisää. Uusi versio monien suosikkijäätelöstä oli makuraatimme mieleen, mutta kallis hinta laskee arvosanaa. Jos kallis hinta ei ole varakkaalle YT-linjalaiselle ongelma, on jäätelö vahvasti suositeltava.

Arvosana: 4/5

80ml / 2,49€


### Jäämari-tuorejäätelö: mango &amp; vadelma

Valitsemamme vegaanivaihtoehto oli makuraadin mieleen. Jäämarin puikko oli maultaan hyvin raikas ja hedelmäinen eikä ollenkaan liian makea. Jäätelö on valmistettu täysin luonnonmukaisista aineista. Söpö paketti käskee rutistamaan lujaa, mutta ohje oli epäselvä eikä juurikaan hyödyttänyt paketin avaamisessa. Itse jäätelössä oli sorbettimaisia vivahteita ja mukava tuulahdus Thaimaan tropiikista ostettua raikasta smoothieta. Jäätelö maistui enemmän mangolta ja vadelmaa olisi voinut olla jopa enemmän. Lisäksi kookoksella tuotiin pehmeyttä, joka saattaa makuna jakaa mielipiteitä. Om pappa betalar, tämä jäätelö on erittäin freesi vaihtoehto kuumalle kesäpäivälle. 

Arvosana: 3,5/5

90ml / 3,99€


### Classic Blueberry Pop

Mustikan ja valkosuklaan yhdistelmä on kuin Pandan Lumiukko -konvehdit tai Viron risteilyiltä tuttu mustikkavalkosuklaa muutettuna jäätelön muotoon. Niin kuin Classicin toisessakin uutuudessa, suklaakerros on mukavan paksu ja jäätelö kermainen. Jäätelössä maistuu selkeästi valkosuklaa enemmän kuin mustikka, joten jäätelö on enemmän raskas kuin raikas.

Arvosana: 4/5

95ml / 1,55€ 


### Jättis Dragon

Jättis Dragon -jäätelön salaperäinen nimi ei aukea edes käärettä tarkemmin tutkiessa. Oletettaessa, että se ei oikeasti maistu lohikäärmeeltä, ei juurikaan tiedä, mitä siltä odottaisi. Positiivinen yllätys jäätelö ei kuitenkaan ole, sillä vohveli on pehmeä ja jäätelö puisevaa. Mystinen oranssi väri paljastuu mangoksi, mistä joka maistelija ei välttämättä riemastu. Hedelmän maku ja kermajäätelö eivät ole mielestämme paras yhdistelmä. 

Arvosana: 1,5/5

195ml / 2,09€


### Pirulo Frutti limonadijääpuikko

Tämä kesäisen hedelmäinen mehujää oli selkeästi yksi suosikeistamme! Kauniin ulkonäön lisäksi puikon eri kerrokset maistuvat kolmelta eri maulta: mansikalta, appelsiinilta ja vihreältä omenalta. Tämä sopii täydellisesti kuumaan kesäpäivään ja kaiken kruunaa edullinen hinta.

Arvosana: 4,5/5

70ml / 0,79€



Makuraatimme mielestä tämän vuoden uutuusjäätelötarjonta oli kaiken kaikkiaan hyvä ja laaja. Mikäli intoa löytyy, jäi kaupan hyllyille odottamaan vielä monen monta uutuutta, joita Jury ei ehtinyt testaamaan. Joukosta ei kuitenkaan löytynyt yhtäkään tajunnanräjäyttävää, ehdotonta suosikkia. Suosikkinaan raati nostaa palkintopallille raikkaan ja edullisen Pirulo Frutti -mehujään. Kesä ei mene pilalle matalammin arvosteltujenkaan jäätelöiden takia, mutta kehotamme luottamaan ammattimaiseen sanaamme. 

Viimeisenä, mutta ei suinkaan vähäisimpänä, esittelemme jäätelösuosituksemme jokaiselle KSYK:in linjalle:

**Yleislinja: Tykkäät pysytellä mukavuusalueellasi, ja Ben &amp; Jerry's on tuttu ja turvallinen vaihtoehto. Vaikka sanot, ettet ole kuin muut, meillä on sinulle uutisia: kyllä olet. Ja se on okei. Ben &amp; Jerry’s Cookie Dough Peace Pop sopii myös mainiosti lievittämään sinulle ominaista opiskelustressiä.**

**YT-linja: Pidät vanhempiesi rahojen tuhlaamisesta ja niillä flexaamisesta. Lempipuuhaasi on osakkeista keskustelu sekä Kokoomuksen ylistäminen. Magnumin Billionaire on siispä valintasi; se sopii kalliimpaan makuun.**

**TT-linja: Ihmisillä on sinusta ehkä tietynlaisia ennakkoluuloja, mutta ulkokuoresi saattaa pettää ja tutustumisen jälkeen oletkin mukava yllätys. Sinua on vaikea löytää koulun käytäviltä, samoin kuin pienikokoista Disney Olaf -jäätelöä pakastealtaasta.**

**Enkkulinja: Rakastat käydä UFF:in euron päivillä ja vaihdoit pitkästä matematiikasta kolmannen kurssin jälkeen lyhyeen. Jäämarin tuorejäätelö on sinulle sopiva valinta. Lienee ilmiselvää, että olet vegaani.**

Muista tsekata myös Huhuun jäätelöbingo, johon voit kesän päätteeksi merkitä kaikki maistamasi jäätelöuutuudet ja jakaa omaan IG-tarinaasi!


---

**Teksti: Loviisa Pursiainen, Emma Tihinen, Peppi Särkelä ja Aatos Ämmälahti**
**Kuvat: Enni Katara**


