---
title: "Kuumin kesä koskaan!"
wixCategoryIds: ["60b90ee4f41d87001569f427"]
slug: "kuumin-kesä-koskaan"
isPinned: false
isFeatured: false
timeToRead: 3
wixViewCount: 158
created: "2021-06-03T17:31:47.492Z"
published: "2021-06-04T05:24:19.456Z"
modified: "2021-06-03T17:31:47.492Z"
language: "en"
layout: "../../layouts/BlogPost.astro"
---
*Kenties tämän kesän hittejä ovat haihtuneiden merien aromi, hakattujen metsien bongaus ja nelinkertaisesta UV-säteilystä nauttiminen. *

---
![Unknown image description. Check context for details.](https://static.wixstatic.com/media/1a23b9_2b93efd938d8454b921e686ed42ca308~mv2.jpeg) <!-- Original name: ilmastokriisi_yasmin_1.jpeg -->

Toukokuun paahtavan kuumat kelit muistuttivat jo tuloillaan olevasta kesästä. Valmistautukaamme siis ihanaan ja lämpimään kesään! Itse asiassa vuoden 2020 keskilämpötila oli Suomessa ennätyksellisen korkea, joten tämäkin vuosi on varmasti poikkeuksellisen kuuma. Hurraa kesä!

Ei voi muuta kuin pohtia, mikä on tämän loistavan, mieltä hellyyttävä lämmön aiheuttaja. Joka tapauksessa lämpö tarjoaa meille kesäintoilijoille pitkän litanian ihania aktiviteetteja!

### Kuumaa ja kylmää
### 
Mitäpä olisi kesä ilman ihania kesäherkkuja? Kuumana kesäpäivänä jokainen haluaa varmasti kirmata lähimmälle jäätelökioskille hakemaan itselleen herkullista pakkosiitettyjen lehmien maidosta tehtyä jäätelöä. Mitä makua saisi siis olla? 

Jäätelöön käytetty maito olisi muuten mennyt vasoille, mutta ei sillä loppujen lopuksi olekaan väliä, sillä vasat grillataan joka tapauksessa takapihalla kauniina kesäiltana. Jokainen voi siis huoletta nauttia jäätelöstään - eihän se äidinmaito kuitenkaan vasoille mene. Samalla kun ihmiset nautiskelevat kylmistä herkuista kuuman auringon alla, he voivat jo mielessään unelmoida kaikista niistä ihanista kesäilloista mitä tuleman pitää. Pakettiin kuuluvat myöhäiset auringonlaskut, hyvä seura ja lautasellinen maailmanloppua.

![Unknown image description. Check context for details.](https://static.wixstatic.com/media/1a23b9_ecf96e5294764080b1a868083e541571~mv2.jpg) <!-- Original name: 1a23b9_1ba5a0ddfef44537ba201ce230aad12c~mv2.png -->

### Veden liplatus rauhoittaa

Monille suomalaisille kesä tarkoittaa mökkeilyä. Ihana mökki järven rannassa on ideaalinen miljöö kuumalle kesälle. Laiturilla voi makoilla ja bongailla järvestä muovipusseihin kiinni jääneitä sorsia ja muita järven eläimiä. Kuolleet kalat rehevöityneen järven pinnalla ovat vain hyvän kesän merkki. Rannalla on ihana seurata veden liplatusta ja tutkia muovipusseja, -pillejä ja -pulloja, jotka ajelehtivat aaltojen mukana. Järven muovisia antimia sekä pohjaan juuttuneita kalastusverkkoja voi käyttää myös uimaleluina taikka uimapatjana. 

Tuore kala kuuluu kesän ruokapöytään ja parhaimmillaan pöydän antimien lohi, kuha tai siika maistuu hieman muoviselta. Muovista makua ei kesän huumassa edes huomaakaan – mikromuoveja kuitenkin kerääntyy ruokavalion mukana elimistöön jatkuvasti. 

Jos pandemian kynsistä tarkenee matkustamaan, haihtuneet järvet ovat oiva nähtävyys ympäri maailmaa. Esimerkiksi yksi maailman suurimmista järvistä, Araljärvi, on haihtunut lähes kokonaan viljelyn ja aavikoitumisen johdosta. Araljärveltä saa varmasti loistavia kuvia Instagramiin!<a name="2j7ua"></a>[__#FarewellAralSea__](__#FarewellAralSea__)&nbsp;

Kolvajoki eli kuuluisa öljyonnettomuuksien joki kerää paljon turisteja alueelle. Öljylinnut sekä -kalat näyttävät eksoottisilta ja hauskoilta – ne on nähtävä! Öljyjokien eksoottiset linnut ovat lintubongaajan lemppareita, sillä niitä pääsee näkemään harvoin. Toisaalta öljylintujen määrä kasvaa tulevaisuudessa, mikä on loistava uutinen, sillä lintubongaajien ei tarvitse matkustaa Venäjälle asti nähdäkseen paksun öljyn tuhrimia vesilintuja. 

### Ihana nuori, mielipuoli, jätevuori
### 
Shortsit, aurinkolasit, hellemekot ja muovikrääsä: kesään kuuluu monen monia ostoksia. Mitä halvempi, sen parempi, sillä opintotukeahan ei saa kesällä. Ei haittaa, vaikka krääsä menisi rikki heti muutaman käytön jälkeen, sillä onhan merissä vielä tilaa muoville. Ja jos meri ei ole lähellä, isot huojuvat jätevuoret ovat mitä parasta aluetta heittää Kiinassa tuotetut kesävaatteet viettämään viimeisiä päiviään. 

![Unknown image description. Check context for details.](https://static.wixstatic.com/media/1a23b9_8d3c919189964335b82c620d8f5d763b~mv2.png) <!-- Original name: ilmastokriisi_yasmin_3.PNG -->

### Kesätekemistä sun muuta saastuttamista
### 
Suomalaiset rakastavat luontoa ja metsät ovat monille suomalaisille henkireikä. Ihanan vehreä ja monimuotoinen metsä virkistää suomalaisia kesällä. Vain biodiversiteetin hupeneminen ja metsien hakkuu voivat olla metsän rauhan tiellä! Metsässä voi rauhoittua, rentoutua ja altistua aistimuksille. Luontoäiti on siunannut saastuttajia puilla, jotka tuovat syntisille sieluille rauhaa ja turvaa. Kohta puita ei enää ole jäljellä, mikä tarkoittaa masentunutta ja synkkää kesää kuumassa helteessä. 

Eläintarhat ovat romanttisia puistoja, jonne on mukavaa tehdä matkoja. Hyvällä kesäilmalla ei ole parempaakaan tekemistä kuin käydä katsomassa tiikereitä, karhuja ja söpöjä pupuja ja nauttia hyvästä jätskistä. Kuitenkin halvin tapa nähdä eläimiä on käydä metsässä. Metsässä koko eläintarha tunnelma herää eloon, mutta tänä kesänä saattaa se olla heräämättä. 

Maailma kuumene joka ikinen hetki yhä enemmän ja enemmän. Huolettomasta käyttäytymisestä seuraa ongelmia kuten metsäpalot. Metsäpalot eivät silti estä hurjinta kesälasta. Joten kannattaa ottaa viimeisiä irti ja mennä nauttimaan kuihtuvasta luonnosta ennen kuin se on pelkkä muisto, joka lämmittää sydäntä.

Puhdas ja raitis ilma tekee aina hyvää kaikille, mutta se ei aina maistu yhtä hyvälle kuin kasvihuonekaasut. Ne eivät pelkästään tuoksu hyvälle, vaan myös antavat hienon sumun suurkaupungeissa. Eikö fossiiliset polttoaineet ja pakokaasut ole kaunis asia? Aromi ja tunnelma yhdessä päästössä. Päivä varmasti piristyy, kun menee rauhalliselle pyöräilylle pitkin kaupunkia pakokaasujen aiheuttamassa sumussa.

Hyvää – pian ikuista – kesää kaikille!

---

**Teksti: Yasmin Goran, Annika Lappalainen, Ivan Shcheglov**
**Kuvitus: Enni Katara, Emma Tihinen, Astrid Lehto**


**Lähteet:**
yle.fi. “Ilmatieteen laitos: Vuosi 2020 oli Suomen mittaushistorian lämpimin”. 31.12.2020.[__https://yle.fi/uutiset/3-11720643__](https://yle.fi/uutiset/3-11720643)&nbsp;
yle.fi. “Venäjällä taas suuri öljyvuoto”. 17.5.2021.[__https://yle.fi/uutiset/3-11934384__](https://yle.fi/uutiset/3-11934384)&nbsp;
is.fi. “Valtava järvi haihtui lähes olemattomiin – satelliittikuvat paljastavat järkyttävän muutoksen”. 2.9.2016.[__https://www.is.fi/ulkomaat/art-2000001253103.html__](https://www.is.fi/ulkomaat/art-2000001253103.html)

