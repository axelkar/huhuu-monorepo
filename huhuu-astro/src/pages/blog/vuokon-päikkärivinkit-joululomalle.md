---
title: "Vuokon päikkärivinkit joululomalle"
wixCategoryIds: ["5fd1ff823784240017b99b69"]
slug: "vuokon-päikkärivinkit-joululomalle"
isPinned: false
isFeatured: false
timeToRead: 2
wixViewCount: 122
created: "2020-12-18T22:26:34.777Z"
published: "2020-12-19T08:10:11.955Z"
modified: "2020-12-18T22:26:34.777Z"
language: "en"
layout: "../../layouts/BlogPost.astro"
---
<span style="textAlignment:center;"></span>
Näin joulun alla me kaikki olemme varmasti erittäin väsyneitä, ainakin itse olen. Erityisesti etäopetus on ravisuttanut meistä kaiken virkeyden ja päivät rakentuvat ruudusta johtuvan päänsäryn ja aikataulutettujen päikkärien ympärille.&nbsp;
En nyt halua ketään opettajaa tässä säikäyttää, mutta on melko todennäköistä, että Meetissä niiden värikkäiden palluroiden takana opiskelijat “lepuuttavat” silmiään, eli nukahtavat heti nimenhuudon jälkeen. Mutta se on ihan ok. Onneksi edessä on joululoma, joka on mitä parhain aika kiriä kiinni se univelka, jonka olemme saaneet arjen kuluessa. Olen kerännyt tähän vinkkejä, kuinka saada parhain nautinto ja teho irti päikkäreistä!

**Ensimmäisenä**: Myytin murtaminen! On yleinen harhaluulo, että ihminen nukkuu parhaiten vatsa täynnä. Olen täysin eri mieltä. Mikäli haluat nukkua mitä makoisimmat päiväunet vaikkapa aattona, tähtää päiväunesi ennen joulupäivällistä, älä missään nimessä mene nukkumaan vatsa täynnä perunalaatikkoa ja kinkkua. Testattu on, ei jatkoon...

**Toiseksi**: Tehokkuus ja virkeys maksimiin! Tämän kikan luin joskus jostain, ja olen tätä testannut. Juo kuppi kahvia, ja mene välittömästi nukkumaan päiväunet. Vaikka olisit kahville herkkä henkilö, älä pelkää, ei se kofeiini niin nopeasti vaikuta. Mutta, se vaikuttaa sillä aikaa kun nukut, ja siinä piileekin vinkin ydin. Herätessäsi koet olevasi kuin uusi henkilö!  Olet nukkunut ihanat, virkistävät päikkärit, mutta kofeiini virtaa suonissasi ja virkeys on huipussa! Toppen!&nbsp;
Ps. Tämä päiväunivinkki on erityisen hyvä kiireiselle päivälle, esimerkiksi abeille, jos aloitatte yo-lukemiset jo lomalla… (don’t)

**Kolmanneksi**: Päiväunien pituus! Älkää nyt hyvät rakkaat kanssaopiskelijani nukkuko tuntia pidempiä päiväunia. Been there done that, ja sitä sitten herää tukka pystyssä ja kysyy: mikä maa, mikä valuutta? Päikkäriasiantuntijana vakuutan teille, että olette väsyneempiä, jos nukutte liian pitkät päiväunet. Paras pituus olisi ehdottomasti puolisen tuntia, ihan maksimissaan tunti. Mutta jos käy niin, että jostain kumman syystä teitä väsyttää esimerkiksi **uudenvuodenpäivänä** jotenkin kummallisesti todella paljon, niin antakaa mennä vain. Valmistautukaa vain sitten siihen, ettette herätessänne muista edes omaa nimeänne.&nbsp;

**Neljänneksi**: Minimoi häiriötekijät! Kaikki tietävät sen sanoinkuvailemattoman kamalan tunteen, kun olit juuri nukahtanut ja näit just ihanaa unta ällänpapereista, stipendistä ja kädenpuristuksesta Hallan kanssa ja sitten heräät siihen että äiti koputtaa ovella, ja käskee ulos kävelylle. Eikö se äiti ymmärrä sitä, että sulla oli juuri ansaittu self-care hetki meneillään? No, sellaisia ne äidit ovat. Mulla on sulle kuitenkin apu: hyvien päiväunien eteen kannattaa tehdä ovelia tekoja. Vanhempiin tepsii aina yksi salainen sana, joka varmistaa, etteivät ne tule häiritsemään. Opiskelu. Sepität vaan äidille söpön kivan tarinan siitä, miten joku opettaja on ollut niin kamalan kauhee, että antoi lomalle läksyjä ja nyt sä raukka joudut lukittautumaan sun huoneeseen, vaikka kovin kyllä tahtoisit mennä sauvakävelemään äidin kanssa. Näin saat sympatiat äidiltä, ja maukkaat päiväunet!

Siinä oli mun tarkkaan valitut vinkit, joista on toivottavasti teille apua. Älkää heittäkö joululomaanne hukkaan, käyttäkää se aika mitä teillä on, nukkukaa päiväunia! Päikkärit ovat taitolaji, harjoittelu tekee mestarin. Ja opettajat: älkää pelätkö, on siellä palluroiden takana aina se yksi joka kuuntelee!
---
Kirjoittaja: Vuokko Yrjänä

