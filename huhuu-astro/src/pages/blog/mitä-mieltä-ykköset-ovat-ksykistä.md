---
title: "Mitä mieltä ykköset ovat Ksykistä?"
wixCategoryIds: ["5f90588e95d3ba00172ad6e7"]
slug: "mitä-mieltä-ykköset-ovat-ksykistä"
isPinned: false
isFeatured: false
timeToRead: 2
wixViewCount: 331
created: "2020-10-21T15:44:01.826Z"
published: "2020-10-21T15:47:57.707Z"
modified: "2020-10-21T15:44:01.826Z"
language: "en"
layout: "../../layouts/BlogPost.astro"
---
## **Ksykin ykköset vastasivat syyskuussa kyselyyn, joka koski heidän kokemuksiaan ja nykyisiä fiiliksiään Ksykistä, ja sitä, miksi he alun perin hakivat tänne opiskelemaan.**
## 

![Unknown image description. Check context for details.](https://static.wixstatic.com/media/8b055d_f85be29195124ba98019f7cf651d93aa~mv2.jpg)
**Ensimmäinen jakso uusien ykkösten lukiouraa on takana. Lukion ykköset ovat päässeet tutustumaan uuteen kouluun, ympäristöön ja koulukavereihin, sekä opettelemaan lukio-opiskelua. Ksykin eli Kulosaaren yhteiskoulun lukion ykköset vastasivat Huhuu:n heille teettämään kyselyyn, joka koski heidän odotuksiaan sekä kokemuksiaan uudesta koulusta. Vastaukset olivat lähes poikkeuksetta positiivisia, ja eniten kehuttiin Ksykin  monipuolista kurssi- sekä linjatarjontaa.**

**Ksykissä on mahdollisuus opiskella neljällä eri linjalla, joita ovat yleislinja, englanninkielinen linja, tiede- ja teknologialinja, sekä yhteiskunta- ja talouslinja. Neljä eri linjaa mahdollistavat myös laajan kurssivalikoiman ja tämä nousi kyselyssä suureksi syyksi, miksi tämän vuoden ykköset olivat hakeneet Ksykkiin. “Kaksikielisyys ja kansainvälisyys kiinnosti”, “Hyvä kurssitarjonta ja erilaisia linjoja”, muun muassa tällaisia vastauksia oli runsaasti. Mahdollisuus syventää omia englannin kielen taitoja, ja opiskella rikastetusti joko yhteiskuntatieteitä tai luonnontieteitä, ovat olleet houkuttimia monelle, kun he ovat tehneet valintansa yhteishaussa.**

**Vastaajista 45,5% koki Ksykin hakiessaan ennen kaikkea yhteisölliseksi kouluksi, ja myös todellisuus vastasi odotuksia. Valtaosa vastaajista totesi viihtyvänsä Ksykissä, ja nauttivansa ilmapiiristä. Myös opettajia kehuttiin vastauksissa paljon. Lähes kaikki vastaajat kokivat sopeutuvansa uuteen kouluun koko ajan paremmin.**

**Kyselyssä kysyttiin, onko fiilikset Ksykistä muuttuneet ensimmäisen jakson aikana. Osa vastasi etteivät fiilikset olleet muuttuneet, ja osa vastasi, että vain parempaan suuntaan. Jotkut myös surivat, ettei koronan takia ole voitu järjestää ryhmäytymistapahtumia samaan tapaan kuin normaalisti.**

**Kritiikkiä oli vähän, ja se koski pääasiassa tilan puutetta. Koulurakennuksen ahtaus ja luokkatilat esimerkiksi Domuksella ja Redissä ovat aiheuttaneet joillekin ykkösille päänvaivaa, mutta tämä ongelma on tiedostettu Ksykissä jo pitkään ja asiaa pyritään korjaamaan tulevaisuudessa esimerkiksi laajentamalla koulurakennusta.**

**Koeviikko ja opiskelun ohessa syntyvä stressi ovat olleet asioita, jotka ovat pelottaneet ja huolestuttaneet montaa. Kyselyn mukaan uudet ykköset jakautuvat karkeasti kahteen leiriin; niihin, jotka ovat säästyneet liialta stressiltä, ja niihin, jotka kaipaisivat työmäärän vähennystä. Tähän artikkeliin haastateltiin myös kolmea ykköstä, ja heidän mukaansa näyttöviikko, jota kutsutaan opiskelijoiden keskuudessa yhä monesti koeviikoksi, yllätti positiivisesti.**

**“Ei koeviikko ollutkaan niin paha mitä luulin, mutta ehkä siksi, että meillä oli koeviikko etänä”, sanoo Isabella, enkkulinjalta. Samaa mieltä ovat myös Tuomas ja Aava, molemmat yleislinjalta. Heidän mielestään koeviikkoon ehtii luultavasti tottua vasta, kun lukuvuotta on kestänyt pidempään.  “Kokeita on ihan kiva tehdä etänä, mutta nyt ei vaan ihan tiedä, että miten koeviikko normaalisti toimii”, Aava lisää. Haastateltavilta herää myös toivomus siitä, että abitin käyttöä harjoiteltaisiin vielä lisää, sillä sen käyttö tuntuu epävarmalta, eivätkä he luultavasti ole ainoita.**

**Ykkösten odotukset tulevaan syksyyn muistuttavat pitkälti toisiaan. Monet odottavat normaalia kouluarkea, toiset taas tapahtumia, kuten Ksyk Ballia, joka ei tänä syksynä koronaepidemian vuoksi valitettavasti toteudu. Päällisimpänä odotuksena kyselystä, sekä haastattelusta kuitenkin nousi, ettei mikään juurikaan muuttuisi Ksykissä, ja että koulun meininkiin pääsisi entistä paremmin mukaan tulevan lukuvuoden aikana.**


