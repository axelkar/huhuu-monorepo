---
title: "Yksin kesällä? Se on ihan ok!"
wixCategoryIds: ["5f9159c0d286030017ac473e","60b90ee4f41d87001569f427"]
slug: "yksin-kesällä-se-on-ihan-ok"
isPinned: false
isFeatured: false
timeToRead: 2
wixViewCount: 194
created: "2021-06-03T17:51:56.053Z"
published: "2021-06-04T05:26:01.838Z"
modified: "2021-06-03T17:51:56.053Z"
language: "en"
layout: "../../layouts/BlogPost.astro"
---

---


![Unknown image description. Check context for details.](https://static.wixstatic.com/media/1a23b9_3779cf93812547039eeb8edb183c60f1~mv2.jpg) <!-- Original name: hanna_laitinen.jpg -->
Monet nuoret kokevat yksinäisyyttä kesällä, tai tunnetta, että heidän täytyisi olla koko ajan tekemässä jotain, esimerkiksi hyvän sään painostamina. Keskustellessani tästä ystävieni ja muiden nuorten kanssa huomasin, että tämä onkin todella yleinen ilmiö. Uskoisin, että kenelle tahansa, vaikka ei itse olisikaan tätä kokenut, kesän yksinäisyys on tuttu juttu.

Toinen asia, joka kietoutuu yksinäisyyden ympärille, on kesällä koettu “FOMO” eli fear of missing out. Monet ajattelevat, että heidän on tarve kokea kaikkea kesäisin, etteivät vain jäisi paitsi mistään. Tämä pelon tunne voi liittyä tottakai moneen muuhunkin, ei vain kesän tapahtumiin. Esimerkiksi, jos kaikki ystävät ovat tekemässä jotain, tulee helposti olo, että jää paitsi jostakin. Tunne kuitenkin herää usein juuri kesäisin. Hyvä sää, kaikki muut tekevät jotain ulkona, paine muodostuu helposti ihan pienestäkin. Tällöin tuntuu siltä, ettei voi olla tekemättä mitään, vaikka joskus tekisikin mieli vain jäädä päiväksi sänkyyn.

Olen itse kokenut näitä kyseisiä tunnetiloja niin kauan kuin muistan. Varsinkin somen yleistymisen jälkeen, ovat paineet kasvaneet. Kun katsoo muiden päivityksiä siitä, miten he nauttivat kauniista kesäpäivistä, herää esiin pakostikin tunne, että pitää itsekin tehdä jotain. Olen myös suurimman osan elämästäni asunut todella kaukana muista, keskellä ei-mitään. Tämän johdosta olen aina pelännyt “FOMO”-tunnetta. Minun oli vaikea järjestää kyytejä minnekään, joten saatoin usein jäädä paitsi asioista. Tämän myötä on kehittynyt tunne, että minun pitäisi olla aina kaikkialla. Nyt, kun asun lähellä useimpia ystäviäni on paljon helpompi nähdä heitä, ja ehkä jopa kieltäytyä näkemästä jos ei juuri siinä hetkessä tee mieli.

Yksinäisyys on toinen tunne, joka saattaa häiritä kesäloman viettoa. Minulla kesän yksinäisyys yleensä alkaa viimeisinä lomaviikkoina. Tällöin ei oikein tee mieli tehdä mitään. Odottaa vain koulun alkua, ja jonkinlaista rutiinia. Itse vaivun tähän aikaan melkein horrokseen. Ei ole mitään motivaatiota, taikka halua tehdä mitään. Viimeisinä lomapäivinä siitä sitten yleensä havahtuu, eikä enää toivokkaan loman loppuvan.

Kesällä koettu yksinäisyys on siis täysin normaalia. On se sitten koko kesän täyttävä, tai vain viimeisten jäljellä olevien viikkojen tunne. Voi olla vaikea tulla toimeen tällaisten tunteiden kanssa. FOMO ja yksinäisyyden tunteet voivat olla haastavia, koska niitä ei halua tuntea. Samanlainen tunne on esimerkiksi mustasukkaisuus. Ei sitä halua tuntea, mutta sitä on silloin tällöin yksinkertaisesti pakko tuntea. 

Olen itse yleensä yrittänyt miettiä, miten näitä fiiliksiä voisi parantaa, tai jopa ehkäistä. Jos siis huomaat tuntevasi itsesi yksinäiseksi kesälomalla tai ystäväsi ovat ulkona hyvässä kesäsäässä ja sinulle tulee sisällä olemisesta huono omatunto, muista, että se on ihan ok. Yritän itse yleensä herätä tunteista todellisuuteen ja miettiä jotain muuta. Ensimmäiseksi täytyy osata huomata, milloin tuntee huonoa oloa näistä syistä. Silloin on jo helpompi hyväksyä, ettei tarvitse aina olla jossain tai ettei oikeasti ole niin yksin kuin luulee. Toinen asia yksinäisyyden helpottamiseksi on itsensä harhauttaminen. Kesätyöt ovat hyvä tapa saada tekemistä ja jonkinlaista rutiinia elämään. Jos vain itsekuri riittää, voi myös laatia jonkinlaisen suunnitelman joka päivälle tai aloittaa jokin liikuntaharrastus yhdessä kaverin kanssa.

En halua laatia mitään pidempää listaa asioista, joilla yksinäisyyden tunnetta voisi helpottaa. Apukeinot ovat yleensä melko yksilöllisiä ja jokainen varmasti tietää itse, mikä auttaa omaan oloon. On kuitenkin tärkeää keskustella aiheesta. Olo helpottaa aina kun pääsee purkamaan sitä jollekin. Vaikka kaikki varmasti tiedostavat, etteivät ole ainoita jotka tuntevat näitä tunteita, on se kiva välillä kuulla joltain muulta. Puhuminen auttaa!

---
**Teksti: Hanna Laitinen**

