---
title: "Ahdistusmokkapalat"
wixCategoryIds: []
slug: "ahdistusmokkapalat"
isPinned: false
isFeatured: false
timeToRead: 1
wixViewCount: 209
created: "2021-02-07T11:42:51.963Z"
published: "2021-02-07T12:03:17.570Z"
modified: "2021-02-07T11:42:51.963Z"
language: "en"
layout: "../../layouts/BlogPost.astro"
---
Maanantai-iltana kaikki lomalla tekemättömät koulutyöt ja kurssiprojektien palautukset alkoivat painaa päälle. Ahdistus puristi rintaa ja halusin vain kaivautua peiton alle nukkumaan pakoon koulua. Olen kuitenkin löytänyt paremman tavan vältellä kouluhommia, nimittäin leipomisen. En ole erityisen hyvä leipuri, mutta yläasteelta kotiin jäänyt kotitalouden kirja on täynnä reseptejä, joista minäkin osaan muutaman toteuttaa.

Ahdistusmokkapalat eivät ole varsinainen keino kouluahdistuksen hoitamiseen, mutta ne auttavat hetkellisesti. Leipoessani en ajattele kouluhommia, joita minun pitäisi olla tekemässä vaan sitä, että olenkohan vatkannut muna-sokeri-vaahtoa jo tarpeeksi ja muistinkohan ostaa tomusokeria. Vaikka leipominen onkin lähtökohtaisesti rentouttavaa, n.65% leipomiskerroista koen olevani täysin epäonnistunut jo leipomisen puolessa välissä. Jauhojen sekoittelu ja taikinan käänteleminen on kuitenkin kivaa, joten en anna sen häiritä. Uunin edessä istuminen ja kohoavan taikinan tuijottaminen on myös jollain tavalla todella terapeuttista.

Ahdistusmokkapalojen salaisuus piilee prokrastinaatiossa. Päivän päätteeksi voi todeta ettei ole saanut kouluhommia tehtyä, mutta ainakin on mokkapaloja. Mielestäni on myös lohdullisempaa kyynelehtiä kouluhommista mokkapala kädessä kuin ilman. 


![Unknown image description. Check context for details.](https://static.wixstatic.com/media/25731f_eaf0e33cf6c546f8bd16e994ea740345~mv2.jpg)


Tässä helppo resepti:

Pohja:
75 g voita
1.5 dl vehnäjauhoja
1 tl leivinjauhetta
1 rkl kaakojauhetta
2 kananmunaa
1 dl sokeria
0.5 dl maitoa

1. Sulata voi ja sekoita kuivat aineet keskenään.
1. Vatkaa kananmunat ja sokeri vaahdoksi.
1. Yhdistä muna-sokeri-vaahtoon sulatettu voi ja maito.
1. Sekoita joukkoon kuivat aineet. 
1. Laita paistoastiaan ja uuniin 200°C n.20 min.

Kuorrute:
30 g voita
2 rkl vahvaa kahvijuomaa
1 rkl kaakaojauhetta
n. 3 dl tomusokeria

1. Keitä kahvijuomaa.
1. Sulata voi.
1. Yhdistä kahvijuoma, voi ja kaakaojauhe.
1. Sekoita seokseen tomusokeria kunnes kuorrute alkaa muistuttamaan koostumukseltaan hammastahnaa.
1. Levitä pohjan päälle.
1. Ripottele kuorutteen päälle vielä nonparelleja, jos koet niiden piristävän sinua.

Itse leivon harvoin täysin ohjeen mukaan, mutta mokkapaloista tulee silti syötäviä ja ne ajavat asiansa. Kuorrutuksesta kannattaa tehdä kaksinkertainen, mikäli sitä tykkää laittaa enemmän.
&nbsp;
---

Kirjoittaja: Meeri Vehmersuo
Kuva: Meeri Vehmersuo

