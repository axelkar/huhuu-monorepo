---
title: "Kulttuurikokemuksia ja uuden oppimista - tältä näytti KSYK:in kielimatka Ranskaan"
wixCategoryIds: ["5f90588e95d3ba00172ad6e7"]
slug: "kulttuurikokemuksia-ja-uuden-oppimista-tältä-näytti-ksyk-in-kielimatka-ranskaan"
isPinned: false
isFeatured: false
timeToRead: 3
wixViewCount: 301
created: "2021-10-13T18:30:01.651Z"
published: "2021-10-14T06:53:11.595Z"
modified: "2021-10-14T06:53:11.595Z"
language: "en"
layout: "../../layouts/BlogPost.astro"
---

*Pitkän ja raskaan korona-ajan jälkeen valtioiden rajojen avautuessa ja matkustamisen palatessa takaisin normaaliin, myös mahdollisuudet vaihdolle avautuvat. Syyskuussa kaksi KSYK:in opiskelijaa, Annika Ylikoski 20B-luokalta ja Siiri Hokka 20E:ltä lähtivät tavanomaista lyhyemmälle vaihto-oppilasmatkalle Ranskaan. Matkan aikana opiskelijat saivat tutustua ranskalaiseen kulttuuriin ja koulunkäyntiin. Kolmen viikon pituisen reissun päätteeksi Annika kertoo yleisiä tunnelmia ja henkilökohtaisia fiiliksiään vaihtokokemukseen liittyen. *

---

![Unknown image description. Check context for details.](https://static.wixstatic.com/media/abd5f5_90283b9c907d40b9ab727e5cf430cac9~mv2.jpg) <!-- Original name: ranskan_vaihtarit_4_peppi.jpg -->
*Annika yhdessä muiden vaihto-oppilaiden kanssa *

Kaikki alkoi keväällä 2021. Ranskanopettaja Inka Witick otti yhteyttä opiskelijoihinsa tiedustellen vaihdosta kiinnostuneita opiskelijoita. Wilma-viestiin vastaamalla Annika ja Siiri saivat hyvinkin nopeasti tietää, että pääsevät syksyllä kolmeksi viikoksi Ranskaan. Kevään aikana selvisi enemmän tietoa esimerkiksi siitä, mihin päin maata matka kohdistuu, miten majoittuminen järjestetään sekä mihin kouluun he pääsevät vierailemaan.

Matka sijoittui Gapin kaupunkiin Kaakkois-Ranskaan, jossa vaihtoon lähteneet majoittuivat paikallisten perheiden luona. Koulu, jossa vaihtarit opiskelivat on nimeltään Dominique Villard. Matkaan osallistui KSYK:in lisäksi 200 opiskelijaa eri puolilta Suomea, joista neljä viettivät matkansa samassa koulussa kuin Annika ja Siiri. Loput vaihto-opiskelijat sijoittuivat eri kouluihin eri osissa Ranskaa.

![Unknown image description. Check context for details.](https://static.wixstatic.com/media/abd5f5_0ad16dedc7554323a6ca7dfc0c231f59~mv2.jpg) <!-- Original name: ranskan_vaihtarit_2_peppi.jpg -->
*Vaihto-opiskelijoiden koulu, Dominique Villard*

Annikan mukaan yksi jännittävimmistä osista matkaa oli pitkien matkustusrajoitusten jälkeen matkustaminen. Koronapassin myötä lentäminen sujui mutkattomasti ja oli melko samanlaista kuin aina ennenkin. Vaikka koronatoimet näkyvätkin ulkomaille matkustaessa selkeästi esimerkiksi maskin käytön muodossa, matkustaminen tuntui pitkästä aikaa hyvältä.“Tuntui ihanalta päästä tutustumaan uuteen kulttuuriin, kuulemaan eri kieltä ja näkemään maailmaa”, hän totesi. 

Annikan host-perheeseen kuului äiti, isä, Annikan ikäinen lapsi sekä perheen kissa. Perheen lapsi on tulossa Suomeen vierailulle marraskuun ajaksi ja tulee tällöin asumaan Annikan luona. Lisäksi perheeseen kuuluisi vaihtarin isosisko, joka on jo muuttanut pois kotoa. Annikan mukaan tämän host-perheen arkirytmi on hyvin samankaltainen kuin tavallisessa suomalaisessakin perheessä olisi. Perheen vanhemmat aloittivat työt hyvin aikaisin, jonka takia kotona esimerkiksi illallinen syötiin jo kello seitsemän aikaan ja nukkumaan mentiin myös aikaisin.

![Unknown image description. Check context for details.](https://static.wixstatic.com/media/abd5f5_e37e4000ae22474c9d04a77cf6e57961~mv2.jpg) <!-- Original name: ranskan_vaihtarit_3_peppi.jpg -->
*Gapin kaupunki Kaakkois-Ranskassa*

Tutustuessaan uudenlaiseen kulttuuriin opiskelijat pystyivät vertailemaan muun muassa ranskalaisten käyttäytymistä suomalaisiin. Annika koki, että hänellä oli tietynlaisia ennakkoluuloja ranskalaisista ihmisistä sekä heidän käyttäytymisestään, mutta hänen vaihtoperheensä yllätti hänet positiivisella tavalla. “Odotin jostain syystä, että ranskalaiset olisivat jotenkin töykeitä, mutta heti saavuttuamme lentokentälle meidän vaihtarimme olivat selkeästi tosi innoissaan nähdessään meidät”, hän kertoo ensitapaamisesta. Haastetta aluksi aiheutti pienimuotoinen kielikynnys, mutta yhdistelemällä ranskan ja englannin kieliä pärjäsi hänen mukaansa hyvin.

Vaikka vaihto-oppilasmatka on kokonaan uusi ja erikoinen tilanne, pääsivät opiskelijat perehtymään täysin tavalliseen, ranskalaiseen koulunkäyntiin ja arkiseen elämään. Ranskalainen koulunkäynti eroaa Suomesta melko paljon: joskus koulupäivät saattoivat venyä jopa kuuteen asti illalla. Annikan mukaan ranskalaiset opiskelijat valitsevat lukuvuoden alussa omat pääaineensa, joita opiskelevat lukuvuoden aikana. Aineisiin sisältyy yleensä muun muassa kaksi eri kieltä sekä muutama eri reaaliaine. Annika ja hänen vaihtarinsa ovat saman ikäisiä, mutta vaikka Annika käy lukion toista vuotta, vaihtari käy jo viimeistä vuottaan ja lähtee ensi vuonna yliopistoon. Lisäksi esimerkiksi kouluruoka on Ranskassa maksullista. 

Parasta koko matkassa oli uusien asioiden kokeminen ja oppiminen: Annikan mielestä hienointa on ollut nähdä uusia puolia Ranskasta ja sen kulttuurista. Hän kokee oppineensa paljon uutta matkansa aikana. 

![Unknown image description. Check context for details.](https://static.wixstatic.com/media/abd5f5_43cec106f2724b539e9295f5364aa434~mv2.jpg) <!-- Original name: ranskan_vaihtarit_1_peppi.jpg -->

Annikan mukaan matkasta jäi hänelle hyvin motivoitunut sekä rauhallinen fiilis. Hän kokee, että oppi ranskalaisesta koulunkäynnistä paljon uusia asioita ja tapoja, joita voi hyödyntää opiskeluissaan jatkossakin. Lisäksi esimerkiksi neljään asti kestävät koulupäivät Suomessa eivät tunnu läheskään yhtä raskailta Ranskassa vietettyjen, kuuteen asti kestävien päivien jälkeen. Annika voi lämmöllä suositella samankaltaista vaihto-oppilaskokemusta muillekin: vaikka kolme viikkoa on suhteellisen lyhyt aika, ehtii sen aikana tutustua täysin uudenlaiseen kulttuuriin sekä tehdä elinikäisiä muistoja.

KSYK saa vuorostaan vieraakseen ranskalaisia vaihto-opiskelijoita marraskuun ajaksi. Pysy kuulolla artikkelin toista osaa varten, jossa käsitellään ranskalaisten vieraiden kokemuksia Suomessa!

---

**Teksti: Peppi Särkelä**
**Kuvat: Annika Ylikoski**

